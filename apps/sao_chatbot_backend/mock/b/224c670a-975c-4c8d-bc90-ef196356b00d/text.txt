

--- Page 1 ---
คำสั่งผู้ว่าการตรวจสอบ
ที่ ๑๙/๒๕๖๖
เรื่อง กรอบระยะเวลาในการตรวจสอบและการออกรายงานผลการตรวจสอบ
ตามระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖

เพื่อให้กระบวนการตรวจสอบและการออกรายงานผลการตรวจสอบ มีประสิทธิภาพ เป็นไปด้วยความเรียบร้อย มีมาตรฐานและแนวทางเดียวกัน อาศัยอำนาจตาม ข้อ ๖ และข้อ ๒๕ (๒) และ (๓) ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖ ผู้ว่าการตรวจเงินแผ่นดินจึงออกคำสั่งไว้ ดังนี้

ข้อ ๑ การตรวจสอบการปฏิบัติตามกฎหมายระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖ ผู้รับผิดชอบในการตรวจสอบต้องดำเนินการให้แล้วเสร็จตามกำหนดเวลา ดังนี้
(๑) กรณีกำหนดประเด็น เกณฑ์ที่ใช้ในการตรวจสอบและแนวทางการตรวจสอบ ต้องดำเนินการให้แล้วเสร็จภายในห้าวันทำการนับแต่วันที่ได้รับมอบหมายให้ตรวจสอบการปฏิบัติตามกฎหมาย
กรณีการกำหนดประเด็นหากจำเป็นต้องมีการตรวจสอบข้อมูลเบื้องต้นตามข้อ ๒๖ (๑) ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖ ผู้รับผิดชอบในการตรวจสอบต้องดำเนินการตรวจสอบข้อมูลเบื้องต้น และกำหนดประเด็น เกณฑ์ที่ใช้ในการตรวจสอบและแนวทางการตรวจสอบ ให้แล้วเสร็จภายในสิบวันทำการ นับแต่วันที่ได้รับมอบหมายให้ตรวจสอบการปฏิบัติตามกฎหมาย
(๒) การดำเนินการตรวจสอบการปฏิบัติตามกฎหมาย การรวบรวมพยานหลักฐานและจัดทำร่างรายงาน ให้แล้วเสร็จภายในสี่สิบห้าวันทำการนับแต่วันที่ผู้อำนวยการสำนักหรือผู้ช่วยผู้ตรวจเงินแผ่นดิน แล้วแต่กรณี ให้ความเห็นชอบประเด็น เกณฑ์ที่ใช้ในการตรวจสอบ และแนวทางการตรวจสอบ
กรณีมีเหตุจำเป็นไม่อาจตรวจสอบการปฏิบัติตามกฎหมายได้ทันตามกำหนดเวลา ให้ผู้รับผิดชอบในการตรวจสอบจัดทำบันทึกถึงผู้อำนวยการสำนักหรือผู้ช่วยผู้ตรวจเงินแผ่นดิน แล้วแต่กรณี พร้อมแสดงเหตุผลและความจำเป็นที่ไม่อาจตรวจสอบการปฏิบัติตามกฎหมายให้แล้วเสร็จได้ภายในระยะเวลาที่กำหนด ก่อนระยะเวลาสิ้นสุดลง เพื่อพิจารณาขยายระยะเวลาการตรวจสอบการปฏิบัติตามกฎหมายได้ครั้งละไม่เกินสิบวันทำการ และไม่เกินสองครั้ง นับตั้งแต่วันที่ระยะเวลาเดิมสิ้นสุดลง
เมื่อขยายระยะเวลาการตรวจสอบการปฏิบัติตามกฎหมายครบสองครั้งแล้ว แต่ผู้รับผิดชอบในการตรวจสอบยังดำเนินการไม่แล้วเสร็จ ให้ผู้รับผิดชอบในการตรวจสอบจัดทำบันทึกผ่านผู้อำนวยการสำนักหรือผู้ช่วยผู้ตรวจเงินแผ่นดิน แล้วแต่กรณี ถึงรองผู้ว่าการตรวจเงินแผ่นดินที่กำกับดูแล หรือผู้ตรวจเงินแผ่นดิน ก่อนระยะเวลาดังกล่าวสิ้นสุดลง พร้อมชี้แจงแสดงเหตุผลและความจำเป็นที่ไม่อาจตรวจสอบการปฏิบัติตามกฎหมายให้แล้วเสร็จภายในระยะเวลาที่ขยายตามวรรคสอง เพื่อพิจารณาขอขยายระยะเวลาการตรวจสอบการปฏิบัติตามกฎหมายให้แล้วเสร็จได้ครั้งละไม่เกินสิบวันทำการ นับตั้งแต่วันที่ระยะเวลาเดิมสิ้นสุดลง


--- Page 2 ---
<page_number>- ๒ -</page_number>

ข้อ ๒ การปรับปรุงแก้ไขร่างรายงานการตรวจสอบการปฏิบัติตามกฎหมายและเอกสารหลักฐานประกอบให้ครบถ้วนสมบูรณ์ตามที่หัวหน้ากลุ่มงานสั่งการ โดยหัวหน้ากลุ่มงานต้องกำหนดแนวทางในการปรับปรุงแก้ไขร่างรายงานการตรวจสอบรวมถึงการรวบรวมพยานหลักฐานให้ชัดเจน และให้ผู้รับผิดชอบในการตรวจสอบดำเนินการให้แล้วเสร็จภายในระยะเวลาที่หัวหน้ากลุ่มงานกำหนด แต่ทั้งนี้ต้องไม่เกินเจ็ดวันทำการ กรณีมีเหตุจำเป็นไม่อาจดำเนินการได้ทันตามกำหนดเวลา ให้ผู้รับผิดชอบในการตรวจสอบจัดทำบันทึกถึงผู้อำนวยการสำนักหรือผู้ช่วยผู้ตรวจเงินแผ่นดิน แล้วแต่กรณี ก่อนระยะเวลาดังกล่าวสิ้นสุดลง พร้อมแสดงเหตุผลและความจำเป็นที่ไม่อาจปรับปรุงแก้ไขรายงานให้แล้วเสร็จภายในระยะเวลาที่กำหนดได้ เพื่อพิจารณาดำเนินการเสนอผู้อำนวยการสำนักหรือผู้ช่วยผู้ตรวจเงินแผ่นดินแล้วแต่กรณี เพื่อพิจารณาดำเนินการเสนอรองผู้ว่าการตรวจสอบให้แล้วเสร็จได้ครั้งละไม่เกินเจ็ดวันทำการ

กรณีผู้อำนวยการสำนักหรือผู้ช่วยผู้ตรวจเงินแผ่นดิน แล้วแต่กรณี สั่งการให้ตรวจสอบเพิ่มเติมผู้รับผิดชอบในการตรวจสอบต้องดำเนินการให้แล้วเสร็จภายในเวลาที่ผู้อำนวยการสำนักหรือผู้ช่วยผู้ตรวจเงินแผ่นดินกำหนด แต่ทั้งนี้ต้องไม่เกินสิบวันทำการ นับแต่วันที่สั่งการ หากดำเนินการไม่แล้วเสร็จภายในระยะเวลาดังกล่าว ให้ผู้รับผิดชอบในการตรวจสอบจัดทำบันทึกถึงผู้อำนวยการสำนักหรือผู้ช่วยผู้ตรวจเงินแผ่นดินก่อนระยะเวลาเดิมสิ้นสุดลง พร้อมเหตุผลและความจำเป็นที่ไม่อาจตรวจสอบเพิ่มเติมให้แล้วเสร็จภายในระยะเวลาที่กำหนด เพื่อพิจารณาขยายระยะเวลาการตรวจสอบให้แล้วเสร็จได้ครั้งละไม่เกินเจ็ดวันทำการ

การสั่งให้ตรวจสอบเพิ่มเติมตามวรรคสอง ต้องอยู่ในประเด็นที่ผู้อำนวยการสำนักหรือผู้ช่วยผู้ตรวจเงินแผ่นดินให้ความเห็นชอบไว้แล้วตามข้อ ๒๕ (๒) ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖ และจะต้องกำหนดแนวทางการตรวจสอบและรวบรวมพยานหลักฐานเพิ่มเติมให้ชัดเจน

ข้อ ๓ เมื่อดำเนินการตามข้อ ๑ และข้อ ๒ เสร็จสิ้น และผู้บริหารงานตรวจสอบผู้มีอำนาจพิจารณาแต่ละระดับชั้นได้พิจารณาสั่งการแล้ว ให้ผู้รับผิดชอบในการตรวจสอบจัดทำรายงานการตรวจสอบฉบับสมบูรณ์ ให้แล้วเสร็จภายในกำหนด ๑๐ วันทำการ นับแต่วันที่ผู้บริหารงานตรวจสอบมีผู้มีอำนาจให้พิจารณาสั่งการแล้วเสร็จ และผู้อำนวยการสำนักหรือผู้ช่วยผู้ตรวจเงินแผ่นดิน หรือหน้ากลุ่มงาน ได้แจ้งให้ผู้รับผิดชอบในการตรวจสอบทราบ แล้วแต่กรณี

ทั้งนี้ ในการตรวจสอบและการออกรายงานการตรวจสอบต้องดำเนินการให้แล้วเสร็จภายในหนึ่งปีนับแต่วันที่ได้ส่งหนังสือแจ้งการเข้าตรวจสอบ หากผู้รับผิดชอบในการตรวจสอบไม่อาจดำเนินการให้แล้วเสร็จภายในระยะเวลาดังกล่าวได้ ก่อนระยะเวลาหนึ่งปีสิ้นสุดลงให้ผู้รับผิดชอบในการตรวจสอบจัดทำบันทึกเสนอผู้ว่าการตรวจเงินแผ่นดิน พร้อมเหตุผลและความจำเป็นที่ไม่อาจดำเนินการให้แล้วเสร็จ เพื่อพิจารณาขยายระยะเวลาการตรวจสอบและการออกรายงานการตรวจสอบได้อีกไม่เกินหนึ่งปี


--- Page 3 ---
- ๓ -

ในกรณีมีเหตุผลความจำเป็นอย่างยิ่งที่ทำให้การตรวจสอบและการออกรายงานไม่อาจดำเนินการได้ ภายในระยะเวลาที่กำหนดตามวรรคสอง ให้ผู้รับผิดชอบในการตรวจสอบจัดทำบันทึกถึงผู้บริหารงานตรวจสอบ ในแต่ละระดับชั้น ก่อนระยะเวลาดังกล่าวสิ้นสุดลง พร้อมเหตุผลและความจำเป็นที่ไม่อาจดำเนินการให้แล้วเสร็จ เพื่อเสนอคณะกรรมการตรวจเงินแผ่นดินพิจารณาขยายระยะเวลาการตรวจสอบและการออกรายงานต่อไป

ทั้งนี้ ตั้งแต่ วันที่ ๒๙ ธันวาคม พ.ศ. ๒๕๖๖ เป็นต้นไป

สั่ง ณ วันที่ ๒๐ ธันวาคม พ.ศ. ๒๕๖๖


(นายประจักษ์ บุญยัง)
ผู้ว่าการตรวจเงินแผ่นดิน
๒๐ ธ.ค. ๖๖ เวลา ๑๓.๔๔ ๒๓ e-Office TSA Personal PKI-LN
Signature Code : t/Kv4-4NYZB-qXkti-m2OjM