ระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย (ฉบับที่ ๒) พ.ศ. ๒๕๖๘

โดยที่เป็นการสมควรปรับปรุงระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖ เพื่อให้การตรวจสอบการปฏิบัติตามกฎหมายของสำนักงานการตรวจเงินแผ่นดินมีประสิทธิภาพมากยิ่งขึ้น
อาศัยอำนาจตามความในมาตรา ๕๓ และมาตรา ๕๔ (๔) (๕) ประกอบมาตรา ๕ วรรคสอง มาตรา ๖ มาตรา ๗ มาตรา ๘ มาตรา ๘๕ มาตรา ๘๖ มาตรา ๘๗ มาตรา ๘๘ มาตรา ๙๓ มาตรา ๙๕ มาตรา ๙๖ และมาตรา ๙๗ แห่งพระราชบัญญัติประกอบรัฐธรรมนูญว่าด้วยการตรวจเงินแผ่นดิน พ.ศ. ๒๕๖๑ ผู้ว่าการตรวจเงินแผ่นดินจึงออกระเบียบไว้ ดังต่อไปนี้

ข้อ ๑ ระเบียบนี้เรียกว่า “ระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย (ฉบับที่ ๒) พ.ศ. ๒๕๖๘”

ข้อ ๒ ระเบียบนี้ให้ใช้บังคับเมื่อพ้นกำหนดสามสิบวันนับแต่วันประกาศในราชกิจจานุเบกษา เป็นต้นไป

ข้อ ๓ ให้ยกเลิกความในบทนิยามคำว่า "ผู้บริหารงานตรวจสอบ" ในข้อ ๕ ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖ และให้ใช้ความต่อไปนี้แทน
"“ผู้บริหารงานตรวจสอบ” หมายความว่า ผู้ว่าการ รองผู้ว่าการตรวจเงินแผ่นดิน ผู้ตรวจเงินแผ่นดิน ผู้ช่วยผู้ว่าการตรวจเงินแผ่นดิน รองผู้ตรวจเงินแผ่นดิน ผู้อำนวยการสำนัก หรือตำแหน่งที่เรียกชื่ออย่างอื่นที่มีฐานะเทียบเท่าตำแหน่งดังกล่าวข้างต้น และให้รวมถึงผู้ที่ได้รับมอบหมายจากผู้ว่าการให้มีอำนาจพิจารณาผลการตรวจสอบได้เอง"

ข้อ ๔ ให้เพิ่มบทนิยามคำว่า "ผู้อำนวยการสำนัก" ระหว่างบทนิยามคำว่า "สำนักงาน" และ "เจ้าหน้าที่ตรวจสอบ" ในข้อ ๕ ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖
"“ผู้อำนวยการสำนัก” หมายความรวมถึง รองผู้ตรวจเงินแผ่นดินซึ่งเป็นผู้บังคับบัญชา และรับผิดชอบการปฏิบัติราชการของสำนักงานการตรวจเงินแผ่นดินในส่วนภูมิภาคหรือตำแหน่งที่เรียกชื่ออย่างอื่นที่มีฐานะเทียบเท่าตำแหน่งดังกล่าวข้างต้น"

ข้อ ๕ ให้ยกเลิกความในข้อ ๑๑ ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖ และให้ใช้ความต่อไปนี้แทน
"ข้อ ๑๑ เรื่องที่เป็นผลมาจากการตรวจสอบด้านอื่นตามข้อ ๘ (๓) หากผลการตรวจสอบรายงานการเงิน หรือผลการตรวจสอบผลสัมฤทธิ์และประสิทธิภาพการดำเนินงาน แล้วแต่กรณีพบว่าประเด็นที่ตรวจพบมีการไม่ปฏิบัติตามกฎหมายวินัยการเงินการคลังของรัฐหรือกฎหมายอื่น รวมถึงระเบียบ ข้อบังคับ มติคณะรัฐมนตรี หรือแบบแผนการปฏิบัติราชการและสัญญา ก่อให้เกิดความเสียหายแก่รัฐหรือหน่วยรับตรวจหรือมีลักษณะเป็นการจงใจไม่ปฏิบัติตามกฎหมายวินัยการเงินการคลังของรัฐหรือกฎหมายอื่น รวมถึงระเบียบ ข้อบังคับ มติคณะรัฐมนตรี หรือแบบแผนการปฏิบัติราชการและสัญญา หรือข้อตรวจพบที่มีลักษณะเป็นการทุจริต ให้เจ้าหน้าที่ตรวจสอบดำเนินการตรวจสอบตามหมวด ๒ ต่อไป"

ข้อ ๖ ให้ยกเลิกความในข้อ ๑๔ ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖ และให้ใช้ความต่อไปนี้แทน
"ข้อ ๑๔ เรื่องร้องเรียนที่ร้องเรียนทางเว็บไซต์หรือไปรษณีย์อิเล็กทรอนิกส์ ให้ดำเนินการ ดังนี้
(๑) กรณีร้องเรียนทางเว็บไซต์หรือไปรษณีย์อิเล็กทรอนิกส์ของสำนักงาน ให้ศูนย์ดิจิทัลและนวัตกรรมการตรวจเงินแผ่นดินส่งเรื่อง พร้อมทั้งข้อมูลของผู้ร้องเรียนไปให้สำนักซึ่งมีหน้าที่และเขตอำนาจในการตรวจสอบเรื่องร้องเรียนเรื่องนั้น เพื่อพิจารณาตามหลักเกณฑ์และเงื่อนไขการรับเรื่องต่อไป
(๒) กรณีร้องเรียนทางเว็บไซต์หรือไปรษณีย์อิเล็กทรอนิกส์ของสำนักที่จัดให้มีระบบรับเรื่องร้องเรียนทางเว็บไซต์หรือไปรษณีย์อิเล็กทรอนิกส์แยกต่างหากจากสำนักงาน ให้สำนักพิจารณาว่าเรื่องที่ได้รับอยู่ในหน้าที่และเขตอำนาจของตนหรือไม่ หากอยู่ให้พิจารณาตามหลักเกณฑ์และเงื่อนไขในการรับเรื่องต่อไป หากไม่อยู่ให้ส่งเรื่องไปให้สำนักซึ่งมีหน้าที่และเขตอำนาจในการตรวจสอบเรื่องร้องเรียนเรื่องนั้น เพื่อพิจารณาตามหลักเกณฑ์และเงื่อนไขการรับเรื่องต่อไป
(๓) กรณีร้องเรียนทางไปรษณีย์อิเล็กทรอนิกส์ของผู้ตรวจเงินแผ่นดิน รองผู้ตรวจเงินแผ่นดิน ผู้อำนวยการสำนัก ผู้อำนวยการสถาบัน หรือผู้อำนวยการศูนย์ หรือตำแหน่งที่เรียกชื่ออย่างอื่นที่มีฐานะเทียบเท่าตำแหน่งดังกล่าวข้างต้น ให้ผู้ครอบครองไปรษณีย์อิเล็กทรอนิกส์พิจารณาว่า เรื่องที่ได้รับอยู่ในหน้าที่และเขตอำนาจของตนหรือไม่ หากอยู่ให้พิจารณาตามหลักเกณฑ์และเงื่อนไขการรับเรื่องต่อไป หากไม่อยู่ให้ส่งเรื่องไปให้สำนักซึ่งมีหน้าที่และเขตอำนาจในการตรวจสอบเรื่องร้องเรียนเรื่องนั้นเพื่อพิจารณาตามหลักเกณฑ์และเงื่อนไขในการรับเรื่องต่อไป ยกเว้นกรณีร้องเรียนทางไปรษณีย์อิเล็กทรอนิกส์ของผู้ว่าการ รองผู้ว่าการตรวจเงินแผ่นดิน หรือผู้ช่วยผู้ว่าการตรวจเงินแผ่นดิน ให้ผู้ครอบครองไปรษณีย์อิเล็กทรอนิกส์ส่งศูนย์ดิจิทัลและนวัตกรรมการตรวจเงินแผ่นดินเพื่อดำเนินการตาม (๑) ต่อไป"

ข้อ ๗ ให้เพิ่มความต่อไปนี้เป็นข้อ ๑๘/๑ ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖
"ข้อ ๑๘/๑ เพื่อประโยชน์ในการพิจารณารับเรื่องร้องเรียนไว้ตรวจสอบตามข้อ ๑๘ หากสำนักซึ่งมีหน้าที่และเขตอำนาจในการตรวจสอบพิจารณาเห็นว่า ข้อมูลหรือข้อเท็จจริงไม่ชัดเจนหรือไม่เพียงพอ อาจเรียกหรือออกคำสั่งเรียกผู้ร้องเรียนมาให้ข้อเท็จจริงหรือข้อมูลเพิ่มเติม เพื่อประกอบการพิจารณารับเรื่องก็ได้
ในกรณีที่ผู้ร้องเรียนไม่ให้ความร่วมมือ ถือว่าผู้ร้องเรียนละทิ้งเรื่องร้องเรียน และให้สำนักที่มีหน้าที่ และเขตอำนาจในการตรวจสอบไม่รับเรื่องร้องเรียนดังกล่าวไว้ตรวจสอบ"

ข้อ ๘ ให้ยกเลิกความในข้อ ๑๙ ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖ และให้ใช้ความต่อไปนี้แทน
"ข้อ ๑๙ เรื่องร้องเรียนซึ่งมีลักษณะเป็นบัตรสนเท่ห์ หรือไม่ระบุรายละเอียดเกี่ยวกับชื่อ - สกุล เลขประจำตัวประชาชน ที่อยู่ หรือข้อมูลอื่นใดของผู้ร้องเรียนที่สามารถติดต่อได้ ให้ถือเป็นการแจ้งเบาะแสโดยมีคำสั่งไม่รับเรื่องตามหมวดนี้ และอาจใช้เป็นข้อมูลหรือส่งไปประกอบการพิจารณาการคัดเลือกเรื่องที่มาจากการประเมินความเสี่ยงของหน่วยรับตรวจก็ได้ แต่หากจะรับเรื่องร้องเรียนดังกล่าวไว้ตรวจสอบจะต้องเป็นเรื่องที่ระบุรายละเอียดตามข้อ ๑๘ เพียงพอที่จะตรวจสอบต่อไปได้"

ข้อ ๙ ให้ยกเลิกความในข้อ ๒๐ ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖ และให้ใช้ความต่อไปนี้แทน
"ข้อ ๒๐ เรื่องที่ร้องเรียนหากปรากฏข้อเท็จจริงว่าอยู่ในระหว่างขั้นตอนการพิจารณาคดี หรือมีคำพิพากษาของศาลในคดีอาญาหรือในคดีปกครอง หรืออยู่ระหว่างขั้นตอนการดำเนินการ ตามอำนาจหน้าที่ของพนักงานอัยการในคดีอาญาหรือในคดีปกครอง หรืออยู่ในระหว่างการดำเนินการตรวจสอบ หรือไต่สวนของสำนักงานคณะกรรมการป้องกันและปราบปรามการทุจริตแห่งชาติ สำนักงานคณะกรรมการป้องกันและปราบปรามการทุจริตในภาครัฐ และเป็นเรื่องที่มีข้อเท็จจริงหรือมีประเด็นเดียวกันกับเรื่องที่ร้องเรียน ให้มีคำสั่งไม่รับเรื่องร้องเรียนไว้ตรวจสอบ
เพื่อประโยชน์ในการพิจารณาไม่รับเรื่องร้องเรียน ให้สำนักซึ่งมีหน้าที่และเขตอำนาจในการตรวจสอบเรื่องร้องเรียนมีหนังสือสอบถามไปยังหน่วยงานตามวรรคหนึ่ง หากไม่มีหนังสือตอบกลับจากหน่วยงานดังกล่าวภายในสามสิบวันทำการนับแต่วันที่มีหนังสือสอบถาม ให้พิจารณาดำเนินการตามหมวดนี้ต่อไป"

ข้อ ๑๐ ให้เพิ่มความต่อไปนี้เป็นข้อ ๒๓/๑ ข้อ ๒๓/๒ และข้อ ๒๓/๓ ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖
"ข้อ ๒๓/๑ เพื่อประโยชน์แก่การตรวจสอบ เรื่องร้องเรียนที่ผ่านการพิจารณารับเรื่องมาแล้วตามหมวด ๑ แต่ยังไม่ได้วางแผนการตรวจสอบ ผู้อำนวยการสำนักอาจมีหนังสือให้หน่วยรับตรวจชี้แจงข้อเท็จจริงหรือข้อมูลที่เกี่ยวข้องกับการร้องเรียนพร้อมเอกสารหลักฐานมายังสำนักงานเพื่อประกอบการพิจารณาเบื้องต้นภายในระยะเวลาไม่เกินสิบห้าวันทำการนับแต่วันที่มีหนังสือแจ้งก็ได้
การแจ้งหน่วยรับตรวจชี้แจงข้อมูลตามวรรคหนึ่ง จะต้องอยู่ภายใต้เงื่อนไข ดังต่อไปนี้
(๑) เป็นเรื่องที่มีการระบุความเสียหายมูลค่าไม่เกินห้าแสนบาทสำหรับส่วนกลาง หรือไม่เกินห้าหมื่นบาทสำหรับส่วนภูมิภาค เว้นแต่ในกรณีที่ไม่ทราบความเสียหาย ให้พิจารณาจากมูลค่าของโครงการหรือสัญญาที่เกี่ยวข้องกับเรื่องที่ถูกร้องเรียนนั้น ซึ่งต้องเป็นเรื่องที่มีมูลค่าของโครงการ หรือสัญญาไม่เกินห้าล้านบาทสำหรับส่วนกลาง หรือไม่เกินห้าแสนบาทสำหรับส่วนภูมิภาค
(๒) ผู้ถูกร้องเรียนดำรงตำแหน่งไม่เกินประเภทอำนวยการ ระดับต้น หรือเทียบเท่าระดับ ๘ ในกรณีที่ไม่เข้าเงื่อนไขตาม (๑) หรือ (๒) ให้เสนอรองผู้ว่าการตรวจเงินแผ่นดินหรือผู้ตรวจเงินแผ่นดิน แล้วแต่กรณี เพื่อพิจารณาดำเนินการตามวรรคหนึ่ง
เมื่อได้รับแจ้งผลการชี้แจงจากหน่วยรับตรวจตามวรรคหนึ่งแล้ว ให้ผู้อำนวยการสำนัก หรือผู้ตรวจเงินแผ่นดินหรือรองผู้ว่าการตรวจเงินแผ่นดิน แล้วแต่กรณีพิจารณา ดังต่อไปนี้
(๑) หากปรากฏว่าหน่วยรับตรวจชี้แจงพร้อมเอกสารหลักฐานว่า ไม่เกิดความเสียหาย และได้มีการแก้ไขข้อบกพร่องหรือกำชับมิให้เกิดข้อบกพร่องขึ้นอีก หรือกรณีข้อเท็จจริงปรากฏว่าพฤติการณ์การกระทำความผิดไม่เป็นไปตามที่ร้องเรียน ให้มีคำสั่งยุติการดำเนินการและจำหน่ายเรื่องออกจากทะเบียนคุมเรื่อง หรือบันทึกสถานะการจำหน่ายเรื่องลงในระบบบริหารงานตรวจสอบที่สำนักงานกำหนดด้วย
(๒) หากพิจารณาข้อเท็จจริงที่หน่วยรับตรวจชี้แจงพร้อมเอกสารหลักฐานแล้วปรากฏว่าเป็นกรณีที่เกิดความเสียหายหรือจงใจไม่ปฏิบัติตามกฎหมาย หรือหน่วยรับตรวจไม่แจ้งผลการดำเนินการภายในระยะเวลาที่กำหนด ให้นำเรื่องพร้อมคำชี้แจงประกอบเอกสารหลักฐานดังกล่าวมาพิจารณากำหนดประเภทและจัดลำดับความสำคัญเพื่อนำมาประกอบการวางแผนการตรวจสอบประจำปี ตามหลักเกณฑ์ที่กำหนดไว้ในหมวดนี้ต่อไป
ในกรณีที่หน่วยรับตรวจส่งผลการดำเนินการกลับมาล่าช้ากว่าสิบห้าวัน ซึ่งเรื่องดังกล่าวได้มีการดำเนินการต่อไปแล้วแต่ยังไม่มีการแจ้งการเข้าตรวจสอบ ก็ให้พิจารณาตามวรรคสี่ต่อไปได้ แต่หากแจ้งเข้าตรวจสอบแล้ว ให้นำผลการดำเนินการดังกล่าวมาเป็นข้อมูลประกอบการตรวจสอบต่อไป
ข้อ ๒๓/๒ เพื่อประโยชน์ในการบริหารงานตรวจสอบ กรณีเรื่องร้องเรียนที่รับไว้ตรวจสอบให้มีการกำหนดประเภทและจัดลำดับความสำคัญของเรื่องตามหลักเกณฑ์ที่ผู้ว่าการกำหนด เพื่อนำมาประกอบการวางแผนการตรวจสอบประจำปีต่อไป
ข้อ ๒๓/๓ เรื่องที่รับไว้ตรวจสอบ แต่ยังไม่ได้แจ้งการเข้าตรวจสอบ หากปรากฏข้อเท็จจริงว่าอยู่ในระหว่างขั้นตอนการพิจารณาคดี หรือมีคำพิพากษาของศาลในคดีอาญาหรือในคดีปกครอง หรืออยู่ระหว่างขั้นตอนการดำเนินการตามอำนาจหน้าที่ของพนักงานอัยการในคดีอาญาหรือในคดีปกครอง หรืออยู่ในระหว่างการดำเนินการตรวจสอบหรือไต่สวนของสำนักงานคณะกรรมการป้องกันและปราบปรามการทุจริตแห่งชาติ สำนักงานคณะกรรมการป้องกันและปราบปรามการทุจริตในภาครัฐ และเป็นเรื่องที่มีข้อเท็จจริงหรือมีประเด็นเดียวกัน ให้มีคำสั่งยุติการดำเนินการในเรื่องนั้นหรือประเด็นนั้นก็ได้ เมื่อมีคำสั่งยุติการดำเนินการดังกล่าวแล้ว ถ้าเป็นเรื่องที่มาจากการร้องเรียน ให้แจ้งผู้ร้องเรียนทราบด้วย
เพื่อประโยชน์ในการพิจารณายุติการดำเนินการ ให้สำนักซึ่งมีหน้าที่และเขตอำนาจในการตรวจสอบเรื่องร้องเรียนมีหนังสือสอบถามไปยังหน่วยงานตามวรรคหนึ่ง หากไม่มีหนังสือตอบกลับจากหน่วยงานดังกล่าวภายในสามสิบวันทำการนับแต่วันที่มีหนังสือสอบถาม ให้พิจารณาดำเนินการตามหมวดนี้ต่อไป"

ข้อ ๑๑ ให้ยกเลิกความในข้อ ๒๔ ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖ และให้ใช้ความต่อไปนี้แทน
"ข้อ ๒๔ ให้ผู้อำนวยการสำนัก หรือผู้อำนวยการกลุ่มที่ได้รับมอบหมายเรื่องตรวจสอบจากผู้อำนวยการสำนัก มอบหมายเรื่องให้เจ้าหน้าที่ตรวจสอบคนหนึ่งเป็นผู้รับผิดชอบในการตรวจสอบ และมอบหมายให้ข้าราชการหรือลูกจ้างที่ได้รับมอบหมายให้ปฏิบัติงานตรวจสอบในสำนักอีกอย่างน้อยหนึ่งคนเป็นผู้ช่วยผู้รับผิดชอบในการตรวจสอบ ทั้งนี้ ในการมอบหมายเรื่องให้คำนึงถึงความเหมาะสมของเรื่องที่จะตรวจสอบ ความเชี่ยวชาญ และระดับของผู้ถูกตรวจสอบเป็นสำคัญ"

ข้อ ๑๒ ให้ยกเลิกความในข้อ ๓๒ ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖ และให้ใช้ความต่อไปนี้แทน
"ข้อ ๓๒ เรื่องใดหากเข้าตรวจสอบแล้วทราบว่าอยู่ในระหว่างขั้นตอนการพิจารณาคดี หรือมีคำพิพากษาของศาลในคดีอาญาหรือในคดีปกครอง หรืออยู่ระหว่างขั้นตอนการดำเนินการตามอำนาจหน้าที่ของพนักงานอัยการในคดีอาญาหรือในคดีปกครอง หรืออยู่ในระหว่างการดำเนินการตรวจสอบหรือไต่สวนของสำนักงานคณะกรรมการป้องกันและปราบปรามการทุจริตแห่งชาติ สำนักงานคณะกรรมการป้องกันและปราบปรามการทุจริตในภาครัฐและเป็นเรื่องที่มีข้อเท็จจริงหรือมีประเด็นเดียวกันกับเรื่องที่ต้องตรวจสอบ ให้สำนักซึ่งมีหน้าที่และเขตอำนาจในการตรวจสอบการปฏิบัติตามกฎหมายสั่งยุติการตรวจสอบในเรื่องนั้นหรือประเด็นนั้นก็ได้และถ้าเรื่องนั้นเป็นการตรวจสอบที่มาจากการร้องเรียนให้แจ้งให้ผู้ร้องเรียนทราบด้วย
เพื่อประโยชน์ในการพิจารณายุติการตรวจสอบ ให้สำนักซึ่งมีหน้าที่และเขตอำนาจในการตรวจสอบเรื่องร้องเรียนมีหนังสือสอบถามไปยังหน่วยงานตามวรรคหนึ่ง หากไม่มีหนังสือตอบกลับจากหน่วยงานดังกล่าวภายในสามสิบวันทำการนับแต่วันที่มีหนังสือสอบถาม ให้พิจารณาดำเนินการตามหมวดนี้ต่อไป"

ข้อ ๑๓ ให้เพิ่มความต่อไปนี้เป็นวรรคสามของข้อ ๓๖ (๒) ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖
"กรณีไม่อาจแจ้งให้ดำเนินการตามพระราชบัญญัติประกอบรัฐธรรมนูญว่าด้วยการตรวจเงินแผ่นดิน พ.ศ. ๒๕๖๑ มาตรา ๙๕ วรรคสาม หรือมาตรา ๙๖ ให้เสนอเรื่องให้ผู้ว่าการตรวจเงินแผ่นดินเสนอต่อคณะกรรมการตรวจเงินแผ่นดินเพื่อลงโทษทางปกครองแก่ผู้นั้นต่อไป"

ข้อ ๑๔ ให้ยกเลิกความในข้อ ๓๘ ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖ และให้ใช้ความต่อไปนี้แทน
"ข้อ ๓๘ การแจ้งผลการตรวจสอบตามข้อ ๓๖ (๒) (ข) (ค) (ง) (จ) ให้ทำหนังสือแจ้งผู้รับตรวจ หรือหน่วยรับตรวจดำเนินการในกรณีใดกรณีหนึ่ง หรือหลายกรณี โดยให้ส่งสำเนารายงานการตรวจสอบไปพร้อมกับหนังสือแจ้ง โดยหนังสือแจ้งผู้รับตรวจในแต่ละกรณีให้ระบุมาตราของกฎหมายที่ให้อำนาจแจ้งผลการตรวจสอบ และให้ระบุข้อความดังต่อไปนี้ด้วย
(๑) กรณีแจ้งให้ผู้รับตรวจดำเนินการตามมาตรา ๘๕ วรรคสอง หรือมาตรา ๙๕ วรรคสาม แห่งพระราชบัญญัติประกอบรัฐธรรมนูญว่าด้วยการตรวจเงินแผ่นดิน พ.ศ. ๒๕๖๑ ต้องระบุให้ผู้รับตรวจต้องเริ่มต้นการดำเนินการเพื่อให้มีการชดใช้ค่าเสียหายหรือการดำเนินการทางวินัยภายในหกสิบวันนับแต่วันที่ได้รับหนังสือแจ้งผลการตรวจสอบจากสำนักงาน และต้องดำเนินกระบวนการให้แล้วเสร็จภายในหนึ่งร้อยยี่สิบวันนับแต่ได้รับหนังสือแจ้งผลการตรวจสอบจากสำนักงาน โดยระบุให้ผู้รับตรวจต้องรายงานผลของการดำเนินการให้สำนักงานทราบทุกหกสิบวันนับแต่วันที่ได้รับหนังสือแจ้งผลการตรวจสอบจากสำนักงานจนกว่าจะดำเนินกระบวนการแล้วเสร็จ
การแจ้งตาม (๑) ต้องระบุไปด้วยว่าเจ้าหน้าที่ของรัฐกระทำไม่ถูกต้องตามกฎหมาย ระเบียบ ข้อบังคับ มติคณะรัฐมนตรี หรือแบบแผนการปฏิบัติราชการที่เกี่ยวข้องฉบับใด เรื่องใด มาตราใด หรือข้อใด รวมทั้งถ้ามีการไม่ปฏิบัติตามกฎหมายว่าด้วยวินัยการเงินการคลังของรัฐให้ระบุว่าเป็นความผิดตามมาตราใด
ทั้งนี้ การแจ้งให้มีการชดใช้ค่าเสียหายให้ระบุจำนวนเงินค่าเสียหายให้ชัดเจน และการแจ้งให้ดำเนินการทางวินัยให้ระบุตัวเจ้าหน้าที่ที่ต้องรับผิดชอบให้ชัดเจน
(๒) กรณีแจ้งให้หน่วยรับตรวจดำเนินการ ตามมาตรา ๘๖ หรือมาตรา ๘๗ แห่งพระราชบัญญัติประกอบรัฐธรรมนูญว่าด้วยการตรวจเงินแผ่นดิน พ.ศ. ๒๕๖๑ ต้องระบุให้ผู้รับตรวจต้องรายงานผลของการดำเนินการให้สำนักงานทราบภายในหกสิบวันนับแต่วันที่ได้รับหนังสือแจ้งผลการตรวจสอบจากสำนักงาน"

ข้อ ๑๕ ให้ยกเลิกความในข้อ ๔๒ ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖ และให้ใช้ความต่อไปนี้แทน
"ข้อ ๔๒ ในกรณีแจ้งให้ผู้รับตรวจดำเนินการตามข้อ ๓๘ (๑) เมื่อพ้นกำหนดหกสิบวันนับแต่วันที่ได้รับหนังสือแจ้งผลการตรวจสอบ หากผู้รับตรวจไม่แจ้งผลการดำเนินการกลับมาหรือแจ้งผลการดำเนินการกลับมาแต่ยังไม่ได้เริ่มต้นกระบวนการเพื่อให้มีการชดใช้ค่าเสียหายหรือการดำเนินการทางวินัย ให้มีหนังสือแจ้งเตือนให้ผู้รับตรวจต้องเริ่มต้นการดำเนินการภายในสามสิบวันนับแต่วันที่ผู้รับตรวจได้รับหนังสือแจ้งเตือน โดยระบุให้ผู้รับตรวจทราบท้ายว่าหากไม่ดำเนินการภายในระยะเวลาที่กำหนดโดยไม่มีเหตุอันสมควร ผู้ว่าการจะเสนอต่อคณะกรรมการให้พิจารณาลงโทษทางปกครองต่อผู้รับตรวจตามมาตรา ๙๖ วรรคสอง แห่งพระราชบัญญัติประกอบรัฐธรรมนูญว่าด้วยการตรวจเงินแผ่นดิน พ.ศ. ๒๕๖๑ ทั้งนี้ เมื่อครบกำหนดสามสิบวันนับแต่วันที่ผู้รับตรวจได้รับหนังสือแจ้งเตือนแล้ว หากผู้รับตรวจไม่แจ้งผลกลับมาหรือแจ้งกลับมาว่ายังไม่ได้เริ่มต้นกระบวนการเพื่อให้มีการชดใช้ค่าเสียหายหรือการดำเนินการทางวินัยโดยไม่มีเหตุอันสมควร ให้ทำความเห็นเสนอผู้ว่าการเพื่อเสนอต่อคณะกรรมการให้พิจารณาลงโทษทางปกครองแก่ผู้รับตรวจหรือเจ้าหน้าที่ของรัฐต่อไป แต่หากเห็นว่ามีเหตุอันสมควรหรือได้เริ่มต้นกระบวนการแล้ว ก็ให้มีหนังสือแจ้งเร่งรัดให้ดำเนินการให้แล้วเสร็จภายในหนึ่งร้อยยี่สิบวันนับแต่วันที่ได้รับหนังสือแจ้งผลการตรวจสอบต่อไป"

ข้อ ๑๖ ให้เพิ่มความต่อไปนี้เป็นข้อ ๔๒/๑ ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖
"ข้อ ๔๒/๑ เมื่อครบกำหนดหนึ่งร้อยยี่สิบวันนับแต่วันที่ได้รับหนังสือแจ้งผลการตรวจสอบตามข้อ ๔๒ แล้ว
(๑) กรณีผู้รับตรวจแจ้งผลการดำเนินการกลับมาว่าดำเนินกระบวนการไม่แล้วเสร็จภายในหนึ่งร้อยยี่สิบวันนับแต่วันที่ได้รับหนังสือแจ้งผลการตรวจสอบโดยมีเหตุอันสมควร ให้รองผู้ว่าการตรวจเงินแผ่นดินหรือผู้ตรวจเงินแผ่นดินมีหนังสือแจ้งขยายระยะเวลาให้ดำเนินการให้แล้วเสร็จภายในหกสิบวันนับแต่วันที่ได้รับหนังสือแจ้งขยายระยะเวลาดังกล่าว โดยระบุให้ผู้รับตรวจทราบด้วยว่า หากไม่ดำเนินการให้แล้วเสร็จภายในระยะเวลาที่กำหนดโดยไม่มีเหตุอันสมควร ผู้ว่าการจะเสนอต่อคณะกรรมการให้พิจารณาลงโทษทางปกครองแก่ผู้รับตรวจ ตามมาตรา ๙๖ วรรคสอง แห่งพระราชบัญญัติประกอบรัฐธรรมนูญว่าด้วยการตรวจเงินแผ่นดิน พ.ศ. ๒๕๖๑
เมื่อครบกำหนดหกสิบวันนับแต่วันที่ผู้รับตรวจได้รับหนังสือแจ้งขยายระยะเวลาแล้วหากผู้รับตรวจไม่แจ้งผลกลับมา หรือดำเนินการไม่แล้วเสร็จโดยไม่มีเหตุอันสมควร ให้ทำความเห็นเสนอผู้ว่าการเพื่อเสนอต่อคณะกรรมการให้พิจารณาลงโทษทางปกครองแก่ผู้รับตรวจหรือเจ้าหน้าที่ของรัฐต่อไป เว้นแต่ผู้รับตรวจดำเนินการไม่แล้วเสร็จโดยมีเหตุจำเป็นอย่างยิ่ง ให้เสนอต่อผู้ว่าการเพื่อขยายระยะเวลาดำเนินการให้แล้วเสร็จภายในระยะเวลาที่ผู้ว่าการเห็นสมควร และให้มีหนังสือแจ้งผู้รับตรวจให้ต้องดำเนินการให้แล้วเสร็จภายในกำหนดระยะเวลาดังกล่าว โดยระบุให้ผู้รับตรวจทราบด้วยว่า หากไม่แจ้งผลกลับมาหรือดำเนินการไม่แล้วเสร็จภายในระยะเวลาที่ผู้ว่าการกำหนด จะถือว่าผู้รับตรวจไม่ดำเนินการภายในระยะเวลาที่ผู้ว่าการกำหนดโดยไม่มีเหตุอันสมควร ผู้ว่าการจะเสนอต่อคณะกรรมการให้พิจารณาลงโทษทางปกครองแก่ผู้รับตรวจ ตามมาตรา ๙๖ วรรคสอง แห่งพระราชบัญญัติประกอบรัฐธรรมนูญว่าด้วยการตรวจเงินแผ่นดิน พ.ศ. ๒๕๖๑
(๒) กรณีผู้รับตรวจไม่แจ้งผลการดำเนินการกลับมา หรือผู้รับตรวจยังดำเนินกระบวนการไม่แล้วเสร็จภายในหนึ่งร้อยยี่สิบวันนับแต่วันที่ได้รับหนังสือแจ้งผลการตรวจสอบโดยไม่มีเหตุอันสมควรให้มีหนังสือแจ้งเตือนให้ผู้รับตรวจดำเนินการให้แล้วเสร็จภายในสามสิบวันนับแต่วันที่ได้รับหนังสือแจ้งเตือน โดยระบุให้ผู้รับตรวจทราบด้วยว่าหากไม่แจ้งผลกลับมาหรือดำเนินการไม่แล้วเสร็จภายในระยะเวลาที่กำหนดจะถือว่าผู้รับตรวจไม่ดำเนินการภายในระยะเวลาที่ผู้ว่าการกำหนดโดยไม่มีเหตุอันสมควร ผู้ว่าการจะเสนอต่อคณะกรรมการให้พิจารณาลงโทษทางปกครองต่อผู้รับตรวจ ตามมาตรา ๙๖ วรรคสอง แห่งพระราชบัญญัติประกอบรัฐธรรมนูญว่าด้วยการตรวจเงินแผ่นดิน พ.ศ. ๒๕๖๑ ทั้งนี้ เมื่อครบกำหนดสามสิบวันนับแต่วันที่ผู้รับตรวจได้รับหนังสือแจ้งเตือนแล้ว หากผู้รับตรวจไม่แจ้งผลกลับมาหรือยังดำเนินการไม่แล้วเสร็จให้ถือว่าผู้รับตรวจไม่ดำเนินการ โดยไม่มีเหตุอันสมควรให้ทำความเห็นเสนอผู้ว่าการ เพื่อเสนอต่อคณะกรรมการให้พิจารณาลงโทษทางปกครองแก่ผู้รับตรวจหรือเจ้าหน้าที่ของรัฐต่อไป
กรณีตาม (๑) และ (๒) การพิจารณาว่ามีเหตุอันสมควรหรือไม่มีเหตุอันสมควร ต้องมีข้อมูล หรือข้อเท็จจริงในส่วนของผู้รับตรวจชัดเจนและเพียงพอ เพื่อประกอบการพิจารณา"

ข้อ ๑๗ ให้ยกเลิกความในข้อ ๔๔ ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖ และให้ใช้ความต่อไปนี้แทน
"ข้อ ๔๔ ในกรณีแจ้งให้ผู้มีหน้าที่และอำนาจดำเนินการตามกฎหมายตามข้อ ๓๙ เมื่อครบกำหนดทุกหกสิบวันนับแต่วันที่ผู้มีหน้าที่และอำนาจดำเนินการตามกฎหมายได้รับหนังสือแจ้งผลการตรวจสอบ หากไม่แจ้งผลการดำเนินการกลับมา หรือแจ้งผลการดำเนินการกลับมาแต่ยังไม่ได้เริ่มต้นกระบวนการเพื่อให้มีการชดใช้ค่าเสียหายหรือการดำเนินการทางวินัย ให้มีหนังสือแจ้งเร่งรัด เพื่อให้เริ่มต้นดำเนินกระบวนการโดยเร็ว และต้องดำเนินการให้แล้วเสร็จภายในหนึ่งร้อยยี่สิบวัน นับแต่วันที่ผู้มีหน้าที่และอำนาจดำเนินการตามกฎหมายได้รับหนังสือแจ้งผลการตรวจสอบ
เมื่อครบกำหนดหนึ่งร้อยยี่สิบวันนับแต่วันที่ผู้มีหน้าที่และอำนาจดำเนินการตามกฎหมายได้รับหนังสือแจ้งผลการตรวจสอบแล้ว แต่ไม่แจ้งผลการดำเนินการกลับมา หรือยังดำเนินการไม่แล้วเสร็จให้รายงานข้อมูลดังกล่าวให้สำนักนโยบายและแผนการตรวจเงินแผ่นดิน เพื่อพิจารณาใช้เป็นข้อมูลประกอบการจัดทำรายงานผลการปฏิบัติงานประจำปีเสนอต่อสภาผู้แทนราษฎร วุฒิสภา และคณะรัฐมนตรีเพื่อทราบ พร้อมทั้งเสนออายุติการติดตามการตรวจสอบต่อไป
กรณีผู้มีหน้าที่และอำนาจดำเนินการตามกฎหมายไม่แจ้งผลการดำเนินการหรือไม่ดำเนินการตามหน้าที่และอำนาจโดยไม่มีเหตุอันสมควร อาจพิจารณาว่าการกระทำดังกล่าวมีลักษณะเป็นการปฏิบัติ หรือละเว้นการปฏิบัติหน้าที่โดยมิชอบ เพื่อก่อให้เกิดความเสียหาย หากพิจารณาแล้วเห็นว่าการกระทำเข้าลักษณะดังกล่าว ให้ทำหนังสือเสนอผู้ว่าการเพื่อเสนอคณะกรรมการพิจารณาส่งเรื่องให้คณะกรรมการป้องกันและปราบปรามการทุจริตแห่งชาติดำเนินการตามหน้าที่และอำนาจต่อไป"

ข้อ ๑๘ เรื่องที่แจ้งผลการตรวจสอบแล้วก่อนระเบียบนี้มีผลใช้บังคับ ซึ่งอยู่ระหว่างการติดตามผลการตรวจสอบ แต่ยังไม่พ้นกำหนดสองร้อยสี่สิบวันนับแต่วันที่ได้รับหนังสือแจ้งผลการตรวจสอบ ให้ติดตามเร่งรัดให้แล้วเสร็จภายในสองร้อยสี่สิบวันตามข้อ ๔๒ ของระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖ ต่อไป โดยให้นำแบบติดตาม ๑ ถึง ๑๐ ตามคำสั่งผู้ว่าการตรวจเงินแผ่นดิน ที่ ๒๐/๒๕๖๖ เรื่อง แบบแจ้งผลการตรวจสอบและติดตามผลการตรวจสอบการปฏิบัติตามกฎหมายและการแจ้งผลการพิจารณาเรื่องร้องเรียนมาใช้บังคับโดยอนุโลมและเมื่อครบกำหนดสองร้อยสี่สิบวันแล้วยังดำเนินการไม่แล้วเสร็จให้ดำเนินการ ตามข้อ ๔๒/๑ ของระเบียบฉบับนี้ต่อไป โดยให้นำแบบติดตาม ๖ ถึง ๘ ตามคำสั่งผู้ว่าการตรวจเงินแผ่นดิน เรื่อง แบบการแจ้งผลการตรวจสอบและติดตามผลการตรวจสอบการปฏิบัติตามกฎหมายและการแจ้งผลการพิจารณาเรื่องร้องเรียนที่ออกตามความในระเบียบนี้ มาใช้บังคับโดยอนุโลม

ข้อ ๑๙ เรื่องที่แจ้งผลการตรวจสอบไปแล้วก่อนระเบียบนี้มีผลใช้บังคับ ซึ่งอยู่ระหว่างติดตามผลการตรวจสอบ แต่พ้นกำหนดระยะเวลาสองร้อยสี่สิบวันนับแต่วันที่ได้รับหนังสือแจ้งผลการตรวจสอบ แต่ยังไม่เกินสี่ปี ให้ติดตามผลการตรวจสอบดังกล่าว โดยให้มีหนังสือแจ้งเตือนให้ผู้รับตรวจดำเนินการ ให้แล้วเสร็จภายในสามสิบวันนับแต่วันที่ได้รับหนังสือแจ้งเตือนฉบับนี้ ทั้งนี้ หนังสือแจ้งเตือนให้นำแบบติดตาม ๘ ตามคำสั่งผู้ว่าการตรวจเงินแผ่นดิน ที่ ๒๐/๒๕๖๖ เรื่อง แบบแจ้งผลการตรวจสอบและติดตามผลการตรวจสอบการปฏิบัติตามกฎหมายและการแจ้งผลการพิจารณาเรื่องร้องเรียนมาใช้บังคับโดยอนุโลม โดยวรรคสองของแบบติดตามดังกล่าว ให้ใช้ข้อความดังต่อไปนี้แทน
"บัดนี้ ได้ล่วงเลยระยะเวลาดังกล่าวมาพอสมควรแล้ว แต่ท่านยังดำเนินการไม่แล้วเสร็จเพื่อเป็นการรักษาวินัยการเงินการคลังของรัฐอย่างเคร่งครัด ผู้ว่าการตรวจเงินแผ่นดินจึงขอแจ้งเตือนให้ท่านดำเนินการให้แล้วเสร็จภายใน ๓๐ วัน นับแต่วันที่ได้รับหนังสือแจ้งเตือนฉบับนี้ หากท่านไม่แจ้งผลกลับมาหรือดำเนินการไม่แล้วเสร็จภายในระยะเวลาดังกล่าว จะถือว่าท่านดำเนินกระบวนการไม่แล้วเสร็จภายในระยะเวลาที่ผู้ว่าการกำหนดโดยไม่มีเหตุอันสมควร ผู้ว่าการตรวจเงินแผ่นดินจะเสนอเรื่องต่อคณะกรรมการตรวจเงินแผ่นดินให้พิจารณาลงโทษทางปกครองกับท่านในฐานะผู้รับตรวจ ตามมาตรา ๙๖ วรรคสอง แห่งพระราชบัญญัติประกอบรัฐธรรมนูญว่าด้วยการตรวจเงินแผ่นดิน พ.ศ. ๒๕๖๑"

ข้อ ๒๐ กรณีเรื่องที่อยู่ระหว่างการติดตามผลการตรวจสอบซึ่งพ้นกำหนดระยะเวลาสี่ปีนับแต่วันที่แจ้งผลการตรวจสอบ ให้ยุติการติดตามผลการตรวจสอบและให้ถือว่าผู้รับตรวจดำเนินการไม่แล้วเสร็จโดยไม่มีเหตุอันสมควร ให้ทำความเห็นโดยเร่งด่วนเสนอผู้ว่าการเพื่อเสนอต่อคณะกรรมการ ให้พิจารณาลงโทษทางปกครองแก่ผู้รับตรวจหรือเจ้าหน้าที่ของรัฐต่อไป

ข้อ ๒๑ ในกรณีที่รองผู้ตรวจเงินแผ่นดินได้ปฏิบัติตามระเบียบสำนักงานการตรวจเงินแผ่นดินว่าด้วยการตรวจสอบการปฏิบัติตามกฎหมาย พ.ศ. ๒๕๖๖ ซึ่งอยู่ในหน้าที่และอำนาจของผู้อำนวยการสำนักก่อนวันที่ระเบียบนี้มีผลใช้บังคับ ให้ถือว่าการปฏิบัตินั้นชอบด้วยระเบียบนี้

ประกาศ ณ วันที่ ๖ พฤศจิกายน พ.ศ. ๒๕๖๘